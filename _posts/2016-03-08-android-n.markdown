---
layout: post
title:  "Toto sú nové funkcie Androidu N. Vieme, ako ich vyskúšať"
date:   2016-03-08 15:34:41 +0100
description: Novinky sú zatiaľ dostupné len pre Nexus zariadenia. Oficiálna verzia systému bude predstavená v lete.
categories: novinky
tags: android google
---

Spoločnosť Google včera vydala prvú náhľadovú verziu operačného systému s označením „N“. Prináša viacero vylepšení po stránke vzhľadu i funkcií. Spustený bol zároveň nový Android Beta program pre vývojárov,  ktorí si tak novinku môžu vyskúšať už teraz.

Hoci zmien nie je málo, nepatrí medzi ne odstránenie klasického zoznamu aplikácií – takzvaného App Drawera, o ktorom sa viedli diskusie ešte začiatkom marca.

**Ešte lepší multitasking**

Jednou z najvýznamnejších **noviniek je funkcia multi-window**. Obrazovku umožňuje rozdeliť na dve časti, používateľ tak môže súčasne pracovať vo dvoch samostatných aplikáciách.

Prístup k funkcionalite má používateľ cez zoznam posledných spustených aplikácií. Menšou úpravou prešlo ich zobrazenie, jednotlivé karty sú po novom väčšie.

Užitočný je **interaktívny rozdeľovač obrazovky**. Umožní zväčšenie, respektíve zmenšenie zobrazenia vybranej aplikácie. Princíp fungovania multi-window môžete vidieť na videu portálu Android Police:

**Video:**

{:.center}
[![Demo of multi-window on Android N dev preview](http://img.youtube.com/vi/b_NtRcxTuuI/0.jpg)](https://www.youtube.com/watch?v=b_NtRcxTuuI "Demo of multi-window on Android N dev preview")

Medzi jednotlivými aplikáciami sa dá ľahko prepínať práve cez tlačidlo naposledy spusteného softvéru. Jeho dvojitým stlačením sa používateľ vráti k poslednej aplikácii.

**Notifikácie opäť po novom**

Google rovnako pokračuje v trende vylepšovania notifikácií. Tentoraz **vylepšil prácu so zlúčenými oznámeniami**, napríklad pri prijatí viacerých e-mailových správ.

Skupina oznámení sa dá odteraz rozbaliť, používateľ tak môže pracovať s jednotlivými notifikáciami samostatne.

Rovnako užitočnou funkciou budú **rýchle odpovede priamo z notifikačnej lišty**. Určená je najmä pre komunikátory typu Hangouts. Používatelia nemusia otvoriť samotnú aplikáciu, namiesto toho na zobrazenú správu odpovedia priamo z panela s oznámeniami.

{:.center}
[![Pre úplné zobrazenie je potrebné pripojenie k internetu][2]][1]

**Šetrenie vo veľkom**

Android N prinesie **vylepšenú funkciu Doze**. Nástroj na šetrenie batérie dostane akúsi „prechodovú fázu“ predtým, ako spustí všetky dostupné šetriace mechanizmy.

Funkcionalita sa doposiaľ aktivovala len v prípade, že zariadenie ostalo nečinné s vypnutým displejom a v nehybnej polohe. V takej situácii došlo napríklad k odstaveniu aplikácií od prístupu k dátam, vypnutiu GPS či Wi-Fi skenov.

Po novom Doze obíde nevyhnutný stav, kedy bol telefón odložený bokom. Špeciálny „light“ mód funkcie sa aktivuje, ak má telefón po dlhší čas vypnutý displej. Používateľ s ním pritom môže bez obmedzení hýbať – mať ho vo vrecku nohavíc pri chôdzi a podobne.

V prvej fáze bude aplikáciám odoprený prístup k dátam, pozastavené budú všetky synchronizačné úkony. K nim bude dochádzať len v určitých pravidelných intervaloch. Ak telefón naďalej zostane neaktívny, po nejakom čase systém spustí plné obmedzenia, ktoré dodatočne znížia energetickú náročnosť zariadenia.

{:.center}
[![Pre úplné zobrazenie je potrebné pripojenie k internetu][4]][3]

Doze sa automaticky deaktivuje v momente, kedy majiteľ zapne displej, prípadne keď zariadenie pripojí na nabíjačku.

**Rýchlejšie aktualizácie**
Odkedy Google v Androide 5.0 Lollipop natrvalo vymenil kompilátor Dalvik za ART, jednou z mála nevýhod sa stal dlhší čas strávený pri aktualizáciách operačného systému.

Pred prvým spustením systému bezprostredne po update totiž prebieha k „optimalizácii“ všetkých nainštalovaných aplikácií. Daný krok môže trvať aj niekoľko minút, nehovoriac o tom, že celý aktualizačný proces je veľkou záťažou na batériu. **Vylepšená verzia ART** však potrebný medzikrok niekoľkonásobne zrýchlila.

Ďalšou **funkciou na strane aplikácií je Data Saver**. Spúšťa ho používateľ a jeho účelom je obmedzenie využitia mobilných dát na pozadí. Majiteľ zariadenia môže zároveň vybrať aplikácie, ktorým šetrič prístup k dátam ponechá. Docieli tým zníženie využitia mobilnej siete, pričom nestratí prístup k dôležitým funkciám, napríklad e-mailovým notifikáciám.

**Ako testovať?**

Viaceré z nových funkcionalít (napríklad multi-window) musia najprv podporovať dané aplikácie. Vývojári sa o to môžu postarať zapojením sa do spomínaného Android Beta programu.

Ten však môžu vyskúšať aj bežní používatelia. Podmienkou je, že musia vlastniť jedno z podporovaných Nexus zariadení: Nexus 6, Nexus 9, Nexus 5X, Nexus 6P, Nexus Player, respektíve tablet Pixel C.

Pre vstúpenie do testovacieho programu stačí navštíviť [špecializovaný web] a prihlásiť sa do svojho Google účtu. V priebehu 24 hodín by mali používatelia dostať OTA aktualizáciu s novou verziou Androidu.

Spoločnosť sľubuje pravidelné updaty každé štyri až šesť týždňov. **Oficiálne vydanie Androidu N je avizované na leto** počas tretieho kvartálu 2016.

Alternatívou pre vstup do programu je inštalácia priamo z image súborov, ktoré Google medzičasom sprístupnil. V tomto prípade však budú testeri ukrátení o ďalšie OTA aktualizácie, ktoré budú musieť inštalovať manuálne.

Pozor na dáta treba dať pri vystúpení z programu. V takej situácii bude zariadenie obnovené do továrenských nastavení  a nainštalovaný bude najnovší dostupný Android 6.0 Marshmallow bez ohľadu na to, akou verziou systému zariadenie disponovalo pred zapojením sa do Android Beta.

**Článok prevzatý z [mobilmania.sk].**

[mobilmania.sk]: http://mobilmania.azet.sk/clanok/113018/toto-su-nove-funkcie-androidu-n-vieme-ako-ich-vyskusat
[špecializovaný web]: http://developer.android.com/preview/index.html
[1]: http://mobilmania.azet.sk/clanok/113018/toto-su-nove-funkcie-androidu-n-vieme-ako-ich-vyskusat
[2]: http://img.cas.sk/img/24/gallery/2407153_google-android.jpg?hash=d0052764e05360f26158bbceed512e96
[3]: http://mobilmania.azet.sk/clanok/113018/toto-su-nove-funkcie-androidu-n-vieme-ako-ich-vyskusat
[4]: http://img.cas.sk/img/24/fullwidth/2407148_google-android.jpg?hash=1393324f9656d04d3de2a7a1e392edb2